---
layout: post
title: สิ่งยากๆ ในชีวิต
date: 4-2-2016 21:15:00
tags: [diary]
---

สวัสดี วันนี้เราก็มาเขียนบล็อกอีกแล้ว จริงๆ ก็ทำงานอยู่หรอกนะแต่ในหัวมันโอเวอร์โหลดเล็กน้อยเลยมาระบายซะหน่อยน่าจะดีขึ้น

ถ้าพูดถึงสิ่งยากๆ ที่เคยประสบพบเจอในชีวิตคนเราของแต่ละคนก็คงจะต่างๆ กันไป เรื่องที่ยากสำหรับบางคนอาจไม่ใช่ปัญหาแม้แต่น้อยของอีกหลายๆ คน ในทำนองเดียวกันเรื่องง่ายๆ สำหรับบางคนอาจเป็นเรื่องที่คนอื่นๆ ต้องพยายามอย่างมากเพื่อที่จะได้มันมา สำหรับเราเรื่องที่ยากๆ ในชีิวิตเอาจริงๆ ก็มีแค่ไม่กี่เรื่อง ที่พอจะนึกได้ ณ ขณะเขียนก็คือ เรื่องการเรียน และเรื่องความสัมพันธ์ เรื่องการเรียนจริงๆ แล้วมันก็ไม่ได้ยากสักเท่าไหร่ถ้านับตั้งแต่เกิดมาจนจบ ป.ตรี แต่เมื่อมาเรียน ป.โท ความยากมันก็คงไม่ได้เพิ่มขึ้นเท่าไหร่ แต่จากสภาพแวดล้อม ทำให้เรารู้สึกได้ว่าความสามารถในการเรียนรู้ของเรามันไม่เพียงพอในเรื่องที่เราไม่ได้อยากเรียนรู้มากพอ แต่มันก็เป็นสิ่งที่จำเป็นที่เราจะต้องทำให้ได้ ที่บ่นนี่ก็ไม่ได้อะไร เรายังคงมีความเชื่ออยู่ว่าเราต้องทำได้และเราจะผ่านมันไปให้ได้เพื่อไปสู่โลกที่กว้างกว่านี้

สิ่งที่ยากกว่าและยากจริงๆ สำหรับเราคือเรื่องความสัมพันธ์ สำหรับเราแล้วไม่ว่าจะความสัมพันธ์ในครอบครัวหรือแบบคนรักก็ยากทั้งนั้น ความสัมพันธ์ในครอบครัวเรามีพื้นฐานอยู่บนการไม่ค่อยกล้าแสดงออก ทำให้ไม่ค่อยมีการพูดคุยแลกเปลี่ยนกันมากเพียงพอก็เลยตามมาด้วยความไม่เข้าใจกันเป็นส่วนใหญ่ ถึงแม้ว่าทุกวันนี้จะดีขึ้นมากแล้ว แต่ก็หวังว่ามันจะดีขึ้นไปอีกเยอะๆ เพราะเราก็รักครอบครัวเรานี่เนาะ ถึงมันจะยากก็คงไม่ยากเกินไปที่คนในบ้านจะพูดคุยกัน ที่ยากกว่ายากโคตรๆ ก็คงจะเป็นความสัมพันธ์แบบคนรัก ซึ่งอันนี้ก็ไม่รู้เหมือนกันว่ายากเพราะเราเยอะเองรึเปล่า (น่าจะใช่ ฮา) เรารู้สึกว่าเป็นคนไม่มีดวงเรื่องนี้ ซึ่งจะไปโทษดวงก็คงไม่ใช่เรื่องเท่าไหร่ เราไม่ค่อยเริ่มต้นความสัมพันธ์ด้วยตัวเองเท่าไหร่ แต่ถ้าเริ่มแล้วก็จะคิดเยอะ เยอะมากเกิน ไม่รู้คือคาแร็กเตอร์หรืออะไรแต่นี่ก็คงจะเป็นสิ่งที่ควรแก้ไขล่ะมั้ง บางทีก็อยากรู้เหมือนกันว่าคนที่เค้าเปลี่ยนแฟนบ่อยๆ นี่คือคนที่เชี่ยวชาญในความรักรึเปล่า บางทีก็รู้สึกอิจฉาปนยินดีที่เห็นคนคบกันนานๆ รักเดียวใจเดียวจนแต่งงานกัน สิ่งที่เรายังไม่เข้าใจในเรื่องพวกนี้ยังมีอีกมากมาย มันต่างกับสิ่งที่เราชอบคิดแบบวิทย์ๆ มาก จนทำให้เราไม่ค่อยเข้าใจในเรื่องพวกนี้มากพอ อนาคตจะเป็นยังไงก็ไม่รู้ แต่ถ้ามีโอกาสได้กลับมาอ่านบล็อกนี้ของตัวเองก็คงจะพอระลึกได้ว่าเราเคยคิดอะไรแบบไหน

เราไม่ได้พลอตบล็อกนี้ไว้ว่าจะเขียนยังไง จบยังไง เพราะงั้นขอจบตรงนี้ พร้อมกับฝากเพลงที่ชอบฟังเวลารู้สึกว่าชีวิตมัวหมองไว้สักสองเพลง ไม่แน่วันดีคืนดีกลับมาอ่านบล็อกนี้อีกอาจจะอยากลบทิ้งก็เป็นได้

<center>

<div class="embed-container"><iframe src="https://www.youtube.com/embed/wYwF-IXpbNk" frameborder="0" allowfullscreen></iframe></div>
<br>
<div class="embed-container"><iframe src="https://www.youtube.com/embed/ryZeSZEvcck" frameborder="0" allowfullscreen></iframe></div>

</center>

เนื่องจากเดือนนี้เป็นเดือนแห่งความรักก็ขอให้ทุกคนสมหวังในความรักกันนะครับ ส่วนตัวเราก็ขอบายความรักไปอีกปี :)
